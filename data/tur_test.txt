Bunları iyi öğrenip ona göre yaklaşmalı, yaklaştırmalı çocuğu.
Evinize kedi-köpek almasanız bile çocuğunuzun hayvanları sevmesini engellemeyin, onları korkutmayın. Bu dünyadaki en iyi arkadaşı olabilir oysa…
www.slingomom.com/
İrem Erdilek




2010-12-16
EVDE DOĞUM FİKRİ
  Son bir kaç haftadır sezeryan mı, normal doğum mu? sorusunun sorulduğu yazılar dikkatimi çeker oldu. Sezeryan bir doğum çeşidi midir, ben anlayamıyorum hala. Ameliyattır benim bildiğim. Normal olmayan durumlarda yani ANORMAL doğumlarda, hem annenin hem de bebeğin hayatını kurtaracak olan cerrahi müdahaledir. Öyle değil mi? 
Neyse millet ‘sezeryan mı olsammmmm?’ diye düşüne dursun, ben evde doğum fikrini çok sıcak bulmuşumdur. Biraz da inattan mıdır nedir, gittikçe daha doğal olana kaymaya başlıyorum. Benim normal doğumla ilgili fikirlerimi takıntı olarak değerlendirenler de çıkmadı değil. Yok Koray çok küçükmüş de, yok ben çok kilo almamışım da, yok ben şanslıymışım da… da da da… Fark eder mi? İri bir bebek olsaydı karnımdaki ve sağlığımızı tehlikeye atacak bir durum olmasaydı, ben bıçak altına yatmayı mı isteyecektim? Şans ne demek?
Azınlık değilim ki şanslı grupta sayılayım. Anormal bir durum yok doğal doğum yapmak istememde. Mümkün olsa evde doğum yapsam. Bence çok da romantik. Her şeyin başladığı yerde, bebeğimi doğuracağım.
Eskiden herkes evde doğuruyormuş. Bebek ve anne ölümlerinin çokluğunu buna bağlıyorlar. Doğrudur. Sıkıntılı geçen bir doğumda doktor yoksa hayati tehlike büyük demektir. Ebe kavramı da farklıymış aslında. 1-2 kere çocuk doğurtan köyün yaşlı kadını, olmuş sana ebe. Ne doğumun esaslarını bilir, ne de gerekli olduğunda müdahale etmeyi. Oysa ebe demek, doğum hemşiresi demek bir anlamda. Bebeği doğurtandır. Bebeğin anne karnındaki hareketlerini, nasıl doğacağını bilir. Ters giden bir durumda ne yapması gerektiğini veya yetemeyeceği durumlar olabileceğini bilir. Doktora yardım eder, doğumu kolaylaştırır.
Siz hiç doğum seyrettiniz mi?
Önemli olanın, bebeğin kafası göründükten sonra doktorun yaptığı müdahale olduğunu biliyor musunuz?
Hamileyken bir cesaret youtube’dan açıp seyretmiştim onlarca video. Babam defalarca anlatmış olmasına rağmen, seyretmek başka bir zevk. İtiraf etmem gerekirse ilk seyrettiğimde şok olmuştum. Friends dizini seyredenler bilir. Rachel hamileyken bir doğum videosu seyreder ve fenalık geçirir. İşte ilk tepkim öyle olmuştu. Şaşkınlık ve korku karışık. Ya doktor yanlış hareket yaparsa diye benimkinde? Her şeyi ben biliyorum ya, doktor yanlış biliyorsa ne olur acaba diye endişelenmiştim. Seyretmeye devam ettikçe büyülendim. Annenin ıkınması, doktorun veya hemşirenin/ebenin anneyi rahatlatıcı sözleri, kocanın şefkatli dokunuşu ve bebeğin ağlaması… Ben ki kolay kolay ağlamam her şeye, artık ne zaman bir doğum videosu seyretsem gözlerim dolar. Konuşamaz olurum bir kaç dakika. Çünkü biliyorum neler yaşandığını o odada.
İkinci kez hamile kalırsam, evde doğurma şansım da olursa hayatta kaçırmam fırsatı.
Bunu söylediğim duyanların bir kısmı hayretle ve korku dolu gözlerle bakıyorlar bana. Bir çok kadın doğum olayına korkuyla yaklaşıyormuş. Anlatılan hikayeler, yazılar, haberler ve hatta doktorların yönlendirmesiyle doğal olandan çekinir olduk. Evde doğum ile ilgili Türkçe yazı, kaynak var mı diye araştırırken, karşıma çıkan bir web sitesinde öylesine kötü tasvir edilmiş ki, insan bırakın evde doğumu, hastanede 10 tane doktor gözetiminde bile doğum yapamaz. Zaten yazının altına da benim bu şikayetimi dile getiren yorumlar da yapılmış. Merak edenlere linki burada.
Evde doğumun hastaneden tek farkı, herhangi bir komplikasyon olma durumunda yapılacakların kısıtlı olması. Yoksa anne de bebek de sağlıklıysa, hamilelik iyi geçmişse, bebeğin anne karnındaki pozisyonu doğruysa hastanede veya evde yapılacakların birbirinde farkı yokmuş. Burada önemli olan, size doğumda eşlik edecek olan doğum hemşiresinin, mümkünse doktorun varlığı. Evde doğurmak istiyorum derken, 'tek başıma doğuracağım, annem de kaynar su-temiz havlu ile başımda bekleyecek' demiyorum tabi ki. Planlı bir doğum benim bahsettiğim.
Bazı kaynaklar, evde doğumun ilkelce olduğunu iddia edip ölümlerin çokluğundan bahsetse de biraz daha araştırınca durumun hiç de öyle olmadığını gösteren çalışmaları, yayınları buldum. İşin güzel tarafı evde doğumlarda, daha az müdahale edildiğinden, annenin ve bebeğin toparlanması daha hızlı oluyormuş. Evde doğum hakkında yanlış bilinenleri anlatan ingilizce bir site var:
http://www.gentlebirth.org. Bir göz atıp yazılanları okumanızı tavsiye ediyorum.
Olur da evde doğum yaparsam kapının önüne asacağım bir tabela: BU EVDE DOĞUM VAR!
www.slingomom.com/
 
İrem Erdilek




2010-12-15
Büyüme Hormonu dedikleri
Hani her fırsatta ‘büyüme hormonu’ çok önemli deniyor ya, ben de buradan yola çıkarak, sağda solda duyup aklıma yattığı için ‘büyüme hormonunun akşam 8′de salgılandığı’ bilgisi yüzünden oğlumu 8′de uyumuş olmalı terörü estiriyorum. İyi de yapıyorum eminim ama ne kadarı doğru? Gerçekten de akşam 8′de, tam 8′de mi salgılanmaya başlıyor? Bir kaç gündür okuyorum. Okuduklarımı anlamaya çalışıyordum. Neyse artık yazıyorum. Sizin de bildiklerini varsa paylaşırsanız çok sevinirim. Takıldım çünkü buna.  
Neymiş bu Büyüme Hormonu?
Bilimsel kaynaklara göre Büyüme Hormonu herkeste bulunan, bebeklik ve çocukluk döneminde büyümeyi düzenleyen bir hormon. Yaşlandıkça büyüme hormonunun salgılanması da azalıyor. Zira ihtiyacımız olan uyku da.
Büyüme Hormonu özellikle 0-5 yaş arası oldukça önemli. Bu hormonun yetersiz salgılanması durumunda çocuklarda daha yavaş bir büyüme görülüyor. Hipofiz bezinden salgılanan hormon çocuklarda uyku sırasında salgılanıyormuş. Uykunun kabaca üç evresi olduğunu, başı bebeğinin uykusuyla dertte olanlar bol kitap okudukları ve internette araştırma yaptıkları için biliyordur. Bunlar uykuya geçme- rüyasız uyku (non REM)-rüyalı uyku (REM). Uykuya geçme evresinde çevre ile olan iletişim kesiliyor, rüyasız uyku evresinde fiziksel yorgunluk atılıyormuş ve beden dinlenmeye çekiliyormuş. Büyüme Hormonu da tam bu evrede salgılanıyormuş. Rüyalı uyku evresinde gözlerde ve göz kapaklarında hareket görülürmüş ve uykudan uyanmaya az bir vakit olurmuş. Zaten uyanır uyanmaz rüyaları hatırlamamızın sebebi de bu.
Çocuklarda özellikle de yenidoğan döneminde bu rüyasız uyku devresi uyku sürecinin yarısını, 1 yaşından sonra ise yaklaşık beşte birini oluşturuyormuş*. Ayrıca uykunun karanlık ve sessiz bir mekanda olması gerekir, diyor uzmanlar. Benim oğlum da zifiri karanlıkta uyuyan bir çocuk. Her ne kadar tepki alsam da ‘sen bunu kötü alıştırdın karanlığa’ deseler deyaptığımın onu fiziksel sağlığı için gerekli olduğunu biliyorum. ‘Kaliteli uyku karanlıktaki uykudur’ der babam.
İlk aylar karnı acıktığı için sık uyanan bebeğin daha sonra bu alışkanlığından kurtulup gece boyu deliksiz uyku uyuması, fiziksel büyümesi için gerçekten de büyük önem taşıyor. ‘Uyusun da büyüsün’, ‘uyuyan çocuk uyandırılmaz’, ‘uyku da bir besindir’ diye boşuna söylemiyorlar. Çocuk gece-gündüz ayrımını yaptıktan sonra vücut saatini ayarlamış demektir. Karanlık olduğunda uykuya geçmelidir ki vücut içten içe çalışmaya başlasın. Saat 8.00 diye bir kural elbette yok ama alması gereken uyku saatini düşününce küçük bir hesapla akşam 8.00′da uyumuş olması gerektiği sonucuna varıyoruz.
Türkiye’deki annelerle ilgili yapılan araştırmaların ortak sonucu: Anneler, bebeklerinin beslenme düzenine oldukça dikkat ederken, uykuyu önemsemiyorlar. Çocuklarının fiziksel hatta ruhsal gelişimlerinde uykunun ne kadar önemli bir faktör olduğunun farkında değiller.  Daha da kötüsü Türk annelerinin % 80’i uyku ile ilgili bilgi sahibi değilmiş.
Bebekler için uykunun önemi?
Uyku evrelerinden falan bahsetmek istemiyorum. Okuduklarım arasında beni en çok ilgilendiren kısım, uyku sırasında bebeğin gün içerisinde duyduğu, gördüğü, öğrendiklerini tekrar öğrenmesi veya bunları iyice güçlendirmesi. Biz uykudayken beynimiz çalışmaya devam ediyor. Hatta çalışmayan kaslar da çalışıyormuş. Bebek uyurken gün içinde öğrendiklerini düzenleyerek kayıt ediyormuş. Uykunu süresi, kalitesi, derinliği bu gelişmenin olmasından oldukça önemli. Zaten uykusunu almış, yeterince dinlenmiş bebek oldukça enerjiktir yeni şeyler öğrenmeye daha hevesli oluyor.
Uyku kalitesi derken… geceleri sık sık uyanan bir çocuk sabah güne oldukça kötü başlıyor. Bilirsiniz zaten anlatmama gerek yok. Gece kötüyse ertesi gün de kötü geçiyor. Ta ki bir sonrasi derin, uzun uykuya kadar. Daha da kötüsü huysuz çocuk yemez-içmez-oynamaz modunda oluyor. Bu da yeni bir şeyler öğrenmesine engel oluyor.
Özetlemek gerekirse;
* Çocukların bol, kaliteli ve mümkünse deliksiz uykuya ihtiyacı var. Karanlıkta uyumak, büyüme hormonunun da artmasına neden olan melatoninin daha fazla salgılanmasını sağlıyor. Akşam 8′de uyumuş olmalı ki bir an önce derin uykuya geçsin, büyüme hormonu üretilsin, sabah da gün aydınlandığında sağlık ve mutlulukla kalksın.
* Bebek nerede uyumalı? Bu soruya artık vereceğim tek cevap var: Nerede deliksiz, huzurlu bir şekilde uyuyorsa orada. Anne kucağı, anne-baba yatağı, anne ile beraber kendi yatağı veya sadece kendi kendine kendi yatağında. Anneler en iyisini bilir, hisseder. Çocuğu dinlemek-anlamak lazım sadece.
* Sağlıklı uyku alışkanlıkları, başımızdan geçen uyku tecrübelerimizle ilgili yazıları BURADAN okuyabilirsiniz. Yine de kısaca söylemem gerekirse rutin rutin rutin. Bebekler düzeni gerçekten de seviyor. Her gün yaptığınız uyku öncesi aktiviteleri bir süre sonra ona yol gösterici olacak. Banyo-meme-masal üçlüsüyse uyguladığınız, artık banyoya gittiğinde sırada meme, masal ve arkadan uyku olduğunu bilecektir. Daha kolay uykuya geçecektir. Çünkü hazırlıklı olacaktır.
Ben 2 yıllık, bebeğini doğduğundan beri yaz-kış-sıcak-soğuk demeden, hiç üşenmeden banyo-masal rutiniyle uykuya hazırlayan bir anneyim. Akşam 7-8 arası bizim minik, o günkü aktivite-yorgunluk durumuna göre uykuya geçer. Artık banyoya gittiğinde biliyor ki arkadan ‘dandini’ geliyor. Mutsuz bile olsa direnmiyor. Dudakları bükük, babasından iyi geceler öpücüğü alıyor ve söylene söylene de olsa yatağına gidiyor.
www.slingomom.com
Kaynak:*VKV Amerikan Hastanesi Pediatri Bölümü’nden Dr. Gülsemin Güloğlu’nun, Amerikan Hastanesinin yayınladığı bültendeki yazısından derlenmiştir.http://www.endokrinoloji.com/buyumehormon.html http://en.wikipedia.org/wiki/Growth_hormone#mce_temp_url#http://www.nightofthelivingpeeps.com/sleep-for-the-children-growth/child-health-care.html
 
İrem Erdilek




2010-12-14
Bu da benim 'Annelik Açılımı'm
  
Annelik açılımı yapıyorum.
Doğumdu, emzirmeydi, uyutmaydı, disiplindi derken büyütüyoruz işte bir şekilde. Okuyarak, dinleyerek, görerek, öğrenerek büyütüyoruz. Bir anlamda, biz de büyüyoruz çocuklarımızla. Blog yazmaya başlayınca buldum ben de diğer blog annelerini. Her birinin hikayesi tecrübe benim için. Okumalı, bilmeli, bir yerlere not etmeli. İster beğenirim, ister beğenmem. Kimse bana ‘çocuğunu sen de böyle terbiye et’ demiyor ki. Blog yazmak, başından geçenleri anlatmak ve paylaşmak için değil midir? Kimse okumasa bile yazarsın. Bunların bilgi kirliliği olduğunu düşünmüyorum. Aksine bunları zenginlik olarak görüyorum.
Blog furyası çıkmadan önce forumlar popülerdi. Herkes her derdini forumlarda arardı. Her kafadan bir ses. Doğru yanlış bir sürü önerme yapılıyor oralarda. İnsanın kafasını bulandırıyorlar. En iyi bildiğinden şaşar hale geliyorsun. Nerede çokluk... demişler ya. Bu aralar ortalık forum tartışmalarına döndü. Benim, bloglar veya diğer sosyalleşme ortamlarında takıldığım, herkesin birbirine müdahale etme çabası ve eleştiri yağmuruna tutulmak. Ne gerek var ki beğenmediğini sivri dille, hakarete varacak şekilde dile getirmeye. Bloglarda yazılara yapılan yorumları hayretle okuyorum. Hepimizin derdi aynı değil mi? ANNE OLMAK. Çocuğunu en iyi şekilde yetiştirmek.
Takılmışız bir doğal ebeveynliğe. Nedir doğal ebeveynlik?
Attachment Parenting ifadesinin karşılığı olmuyor aslında. Doğal ebeveynlikten veya attachment parenting'ten ya da şöyle diyeyim benim ‘anne olmaktan’ anladığım; çocuğu iç güdülerinle, sevgi dolu ortamda, sürekli onunla temas halinde büyütmek. Yoksa 'doğumu normal yap, 5 yaşına kadar emzir, evlenene kadar seninle anne-baba ile uyusun' değil sadece. Hatta mümkünse eski zamanlardaki gibi olalım. Saçımızı süpürge edelim. Hazır bez kullanmayalım hiç. Teknolojiden de yararlanmayalım. Hayatımızı zorlaştıralım. Böylesi daha doğal!
 
Her kadının anneliği farklı. Nasıl bir politik görüşüm, dini görüşüm var. Annelikle ilgili bir fikrim de var. Tüm burada yazdıklarım, benim doğrularım. Zaten tek bir doğru yok ki. Matematik problemi çözmüyoruz, bir insan yetiştiriyoruz. Doğal olalım, eskiler gibi rahat rahat büyütelim, diyoruz. Gerçekten de rahat mı büyütmüşler bizi? Seçim yapma şansları var mıymış? Ben anneanne-babaannelerimiz döneminde yaşamak istemezdim açıkçası. Evet, kadın başına bütün evin işini yapıp, akşama 6 çeşit yemeği hazır edip bir de boy boy çocuk büyütmüşler. Elleri öpülesi kadınlar onlar ama ben tek çocukla ilgilendiğim için daha az anne olmadığımı düşünüyorum. Kimse sormuş mu onlara ‘kaç çocuk istersin, yardımcı kadın ister misin, sezeryan veya epidural yapalım mı?’ diye. Belki o dönemlerde, ebe yerine kadın doğum uzmanı tarafından doğum yaptırılsaydı, sezeryan bir seçenek olsaydı daha az anne-bebek ölümleri yaşanırdı. Annem, annesini hep mutfakta hatırlıyor. ‘Biz aradan çıkmışız işte o kargaşada’ diyor. Sonra beni ve kardeşimi büyütürken bile bu kadar çok bilgisi olmadığını, benim şanslı olduğumu, söyler hep. Çünkü artık yeni doğmuş bebeğin ağlama krizlerinin kolikten olduğunu, 2 yaşında şımarık diye hırpalanan çocukların aslında doğal gelişim sürecinde olduklarını biliyoruz.
 
Doğal ebeveynlik değil öyleyse benim tarzım. Ben 'attachment parenting’e inanıyorum. Çocuğun temasla, kucakta, koyun koyuna olması gerektiğini düşünüyorum. Ancak bunun için normal doğurup 5 sene emzirmek gerekmiyor. Üstelik sadece anne temasının yetmeyeceğini; kedi-köpek-böcek-ağaç-çiçek her canlıya temas etmesi gerektiğine inanıyorum. Çocuğun anne sütü kadar onu ilgiyle dinleyen bir anne-babaya, her zaman güvende olduğunu ve sevileceğini bildiği bir eve ihtiyacı var. Normal doğuran bir anne söylüyor bunları. 10 kere olsa yine normal doğururum. Herkese de çağrı yapıyorum normal olun, diye ama yetmiyor işte bu.
 
Bu da benim annelik açılımımdı. Açıldım saçıldım, dilimin ucundakileri yazdım. Kimsenin anneliğini eleştirmem asla. Herkese saygı duyarım. Bana uyar, uymaz diğer fikirler, olsun.  Onlar da anne değil mi? Ben, sınırı aşıp hakaret seviyesinde eleştirenlere, sataşanlara tahammül edemiyorum.
 
Zaten ben bu aralar, 2 yaş delisiyle uğraşıyorum evde. Sakin olmaya, bunun normal, DOĞAL olduğunu söylüyorum kendi kendime ama ayarım kaçıyor bazen. Bana bir çare…?
www.slingomom.com
İrem Erdilek




2010-12-09
Bebek, uyku, anne, kucak bebeği
Bebek ilk nerededir? 
Annesinin taaa içinde. Peki doğduktan sonra nerede olmalıdır? Annesinin kucağında, tam kalbinin üzerinde…
Ben oğlumu kucak bebeği yapmaya kararlıydım. Zaten 2500 gr doğan bu minik varlık başka nerede büyüyebilirdi ki? Hem zayıf, hem de gazlıydı ve sadece benim kollarımda rahattı. Uykuya da kucakta geçiyordu.
Henüz 2 aylık bile yoktu, kim olduğunu ve neden bir arada olduğumuzu hatırlayamadım biri(!) ”aman kızım, sen bunu kucağa çok alıştırmışsın, baş edemezsin sonra” demişti. Ben de dayanamayıp ”bebek başka nereye alışmalı ki zaten, adı üstünde bebek, insan yavrusu o” demiştim. Benim hiddetimi görünce geri adım atıp susmuştu ama çok sinirlenmiştim. Ben bebeklerin temasla, kucakta, memede, bol bol konuşma ve gülümsemeyle büyüyeceğine inananlardanım. Gıdasına dikkat etmek, doktor kontrollerine götürmek işin göstermelik tarafı. Asıl olan ”anne” olmak değil midir? Zaten puset yerine Slingo ile taşımayı tercih etmemin sebebi de bebeğimle daha yakın olmak.
Çocuğun doğduğu andan itibaren ailesinden sevgi, ilgi ve şefkat gördüğü takdirde iyi kalpli, kendine güvenen ve başarılı bir birey olacağını düşünüyorum. Pozitif olmak pozitifliği getirir. Hayata gülümseyerek bakmak, insanın kalbine de iyi geliyormuş üstelik. Bebeğime dokunarak onu büyütmekten, onu koklayarak, onunla beraber uyuyarak günlerimi geçirmekten aldığım hazzı kelimelerle anlatmam mümkün değil.
”Kucakta uyumaya alıştırmışsın sen bunu, çok fena” diyenler mi olmadı?, ”Bırak, koy yatağına kendi kendine durmayı öğrensin.'' diyenler mi? Bütün bunları duyduğumda üstelik o minicik bir bebekti. Kucakta ve memede uyuya kaldığı için gece sık sık kalktığı doğruydu ama annesinin kokusuyla uyumak isteyen 40 günlük bir bebeği duymazlıktan gelip tek başına uyumasını beklemek bana oldukça acımasız geliyor. 5-6 aylık olsun yavaş yavaş tek başına uyumayı öğretecektim ona zaten. 18 yaşına kadar da kucağımda uyuyacak hali yok ya. Annem sık sık ”hele bir ayaklansın kucağında durmak istemeyecek, bu sefer de sen üzüleceksin kucağımda durmuyor diye” derdi. Ne kadar da haklıymış. Şu an 2 yaşında yaramaz bir oğlanın annesiyim. Beyefendiyi koltuk tepelerinden, merdivenlerden topluyoruz. Azgınlık zamanlarında, ki genelde günün dörtte üçü bu şekilde geçiyor, asla kucağıma gelmiyor. Sinirleniyor, ittiriyor ve kendini kucağımdan aşağıya atıyor. İlk sefer moralim gerçekten çok bozulmuştu ama 5 dakika sonra kendi kendine üzerime atlayıp bana sevgi gösterisinde bulunmak amacıyla ”yeni” dişleriyle yanağımı ısırması yok mu her şeye değerdi.  
Demek istediğim o ki, kucakta uyumaya alışmış yeni doğan bebeğiniz gün gelecek kucağınızda rahat edemeyecek ve yatağını gösterecek ve başını yastığına koyduğu anda uykuya dalacak. Siz de hayretler içinde bakakalacaksınız. Tüm gün kucağınızda taşıdığınız bebeğiniz yüzünden kollarınızın, beliniz ağrıdığı günler çoktan geride kalmış olacak ve siz ”gel bir kucağıma otur da, konuşalım biraz” diyerek peşinden koşturacaksınız.
IR
İrem Erdilek




2010-12-09
Çocuk da yaparım, kariyer de... demiştim
Çalışıyorken,  dinamik bir hayatı varken insan,  kolayca 'çocukla kariyer birlikte olur' diyebiliyor. En azından ben,  büyük harflerle her yerde söylemiştim: 'NE VAR CANIM,  6 AYDAN SONRA İYİ BİR BAKICI BULURUM'. Meğer o iş öyle olmuyormuş. İyi bakıcı pazardan meyve alır gibi seçilip torbaya konulamıyormuş. Daha da tuhafı ben bakıcıya çocuğumu bırakamayacağımı karnım büyümeye başladığında anlamıştım da kimseye itiraf edememiştim. Kendime bile. 'Tamam diyordum,  buradayım.' Onu kucağıma ilk aldığım an 'merak etme minik,  gitmeyeceğim,  söz veriyorum' dedim. Ağzımdan dökülüvermişti kelimeler.
Muhtaç. Anneye muhtaç. Sadece sütüne değil. Kokusuna,  sesine,  dokunuşuna muhtaç. Bırakabilir misin?
Kendi kendime,  ‘hele bir 6 aylık olsun’ diyordum. Belki her şey düzene girer. Ben iyi bir yardımcı bulurum. Ondan sonra başlarım çalışmaya diye düşünüyordum ama bir yandan da yapamayacağım anlamaya da başlamıştım. Benim yoğum kariyer dönemimden sonra uykusuz geçen gecelerin ardından sefil halimi görenler 'sen bir an önce çalışmaya başla' diyorlardı. 'Kamera koyarsın' diye akıl da verdiler. Yok,  dedim. Her yere kamera taksam ne fark eder ki. Oğlumun anne özlemini giderir mi? Benim tek derdim güvenlik meselesi değil çünkü. Küçücük,  henüz sadece annesini tanıyan,  sadece ona güvenen,  başka hiç bir şey hakkında fikri olmayan 6 aylık bebeğimi hiç alışık olmadığı birine emanet etmek bana çok korkunç geldi. Kendimi onun yerine koymaya çalıştım.
Anne nerede? Yok. Gitmiş. Bu kadın kim? Annem değil. Bana gülümsüyor. Benimle oyun oynamak istiyor. Ama annem gibi değil. İyi ama onun gibi değil.
Ben biraz fazla dramatize ettim sanırım ama aklıma bunlar geliyor. Dünyada bir sürü kadın çocuğunu bırakıp işe gidiyor. Bu annelerin çocuklarının psikolojik problemleri mi oluyor? Yoo. Ben kendime hakim olamıyorum sadece. Ancak öyle hastalıklı annelerden de değilim. Koray’ı aileden herhangi birine veya arkadaşlarıma emanet ederim. Hiç de aklım kalmaz. Kalır da,  kalmaz.
Bakıcısı olan arkadaşlarım bir süre sonra duruma alıştıklarından ve bana göre daha rahat hareket edebildikleri için benim yalnız büyütüyor olmam garip geliyor onlara. Başlıyorlar sormaya. Eeee yalnız başına çıkmak istemiyor musun bazen? Ya akşamları? Kocanla veya arkadaşlarında yemeğe,  sinemaya gitmek istemiyor musun?
Evet zor. Bir çocuğu yardım almadan büyütmek zor. Ben yine şanlıyım ev işleri için bir yardımcım var. Bir de hepsiyle ilgilenmek zorunda olan anneler var. Onlar ne yapsın? Ne desin? Büyük ihtimalle bunları düşünecek,  durumlarından şikayet edecek zamanları bile olmuyordur.
Aslında çok da şikayetçi değilim. Neden mi? Bizimki erkenden uyuyan bir çocuk. Böylece tüm akşam benim. Dışarıda vakit geçirmesem de sorun yok. Dinlenebiliyorum. Karı-koca baş başa vakit geçirebiliyoruz. Arkadaşlarımız geliyor. 10-11'lere kadar ayakta olsa bizim yaramaz,  ben de kendimi sokağa atmak için her yolu denerdim büyük ihtimalle. Bakıcı biraz bu yüzden de yok. Yoğun geçen bir günüm var ama sakin ve yalnız bir gecem de var.
İkinci çocukta ne olacak peki? Hemen cevap veriyorum. Bir bakıcı arayacağım.
Bir de çalışan annelere sormalı! Sordum,  soruyorum. Bebeklerini küçücükken bırakmış olmanın vicdan azabıyla yaşadıklarından bahsediyorlar ama çalışmak da onlara iyi geliyormuş. Gelmez mi? Anne olmaktan başka bir işe de yarıyorsun. Ağzında emziği olmayan,  80 cm’den uzun insanların da sana ihtiyaçları olduğunu anlıyorsun. Ekonomiye katkı yapıyorsun bir kere. Anneleri ile aynı şehirde olanların çoğu bakıcıya daha rahat bırakıp işe başlıyorlar. Bunu anladım ben. Belki ben de annemle yakın oturuyor olsam,  işe başlardım. Neyse ki evde otururken de bir şeyler yapabileceğimi anlamam çok uzun sürmedi de girişimci-anne kariyerime başladım. İhtiyaçtan doğan SLINGO yine annelik sayesinde ortaya çıktı. Çocukla evden çalışmak bile zormuş yahu. Çünkü iyice bilinçlendi ve ne zaman bilgisayarımı açacak olsam,  ‘kapann’ diye yanıma geliyor. Tahammülü yok. Akıl sağlığım hala yerinde. Tek çocuğunu bakıcıya bırakamayan anne olarak,  evden çalışmaya çalışıyorum. İkinci çocuk olunca yardımcıya ihtiyacım olacağını bliyorum. Kendimi buna hazırlıyorum. Avuntum,  anne evde olacak,  bakıcı abla anneye yardım edecek. Anne evden kariyerine devam edecek.
Yani…Umarım…
İrem Erdilek




2010-12-09
Baba ve oğul–çocuğun gelişiminde babanın önemi
SlingoMOM'ın kaleminden...
 
Çocuğun hayatındaki en önemli varlık annesidir. Ona can veren,   onu besleyen,   büyüten,   onu çok sevendir. Annesinin sesini,   kokusunu biliyordur zaten doğduğunda. Gözlerini ilk açtığında da onu görür. Bu fiziksel bağ,   gün geçtikçe daha da güçlenir. Annesi hep yanındadır. Bir de bir adam vardır. Ne işe yaradığını ilk zamanlar anlayamaz küçük bebek. Her an yanında değil zaten. Bir var,   bir yok. Ama hissediyor sevgisini. İkisi de birbirini uzaktan izlemeye başlarlar bu arada. Anneye olan bağımlılığı azaldıkça çevresiyle daha çok ilgilenir bebek. Sonra hep bu adamı görür böyle zamanlarda. Adam,   kucağına alır ama annesi gibi değil. Sanki biraz tedirgin. Zaten süt de vermiyor. Uzun uzun seyrediyor,   burnundan öpüyor,   ensesini kokluyor,   karnını ovuşturuyor sonra anneye veriyor hemen.Aylar geçtikçe,   bebek daha çok merak ediyor bu adamı. Yolunu bekliyor. Eve geleceği saatleri de öğrenmiş,   biraz gecikince huysuzlanmaya bile başlıyor. ‘Baba’ imiş adı. Söylemesi de kolay. ‘Tamam ben bu adamı seviyorum’ bakışı var gözlerinde. Bebek ve babası birlikte daha fazla zaman geçirmeye başlarlar. Anneye olan fiziksel ihtiyaç yoktur artık. Baba da ilgilenebiliyor bebeğiyle. Emeklemeyle başlayan mobil hale gelme döneminde daha bir önem kazanır üstelik varlığı. Oyun çocuğunun bir arkadaşı vardır evde. Anne besleyen,   uyutan,   can veren; baba da arkadaştır,   modeldir. Aynaya baktıklarında birbirlerini görürler. Babanın varlığı güven verir. Annenin de sığınağıdır kocası. O evdeyse herkes güvende demektir.Toplumların karakteri değişiyor. Ekonomik şartlardan dolayı aileler küçüldü. Anne-baba ve çocuklardan oluşan çekirdek aileler olduk. Karı-koca iş bölümü yapmak zorunda. Baba figürü de değişti buna paralel olarak. Katı,   çocuklarına mesafeli,   korkulan,   evde olup bitenden pek haberdar edilmeyen,   ev içindeki dialoglara ve aktivitelere girmeyen bir adam yok artık. Tam tersine,   daha yumuşak,   özellikle de çocukla olan ilişkilerde 180 derece değişmiş bir baba var. Çocuk,   babadan korkmak değil; babasının onunla oyanmasını,   ilgilenmesini istiyor. Çocuk için başkadır baba. Kahramandır o. Günün kurtarıcısıdır. Anneye nefes aldırandır.
Çocuğun geleceğini şekillendiren etkenlerden en önemlisinin babanın davranışları olduğunu söyleyen bir sürü araştırma var. Cinsel kimlik kazanılmasında en hassas görev babanın. Erkek çocuk için bir rol model olması gerekiyor evde ki, cinsiyetinin farkına vardığı 3-4 yaşlarında karmaşa olmasın. Soru: Dünyada bir sürü babasız çocuk var. Onlar ne yapacak? Ben de bu soruyu sordum bir pedagoga. Cevabı oldukça basitti: ‘Baba yoktur ama dayı, amca, dede, abi vardır. Kendisine model alacağı biri yeterli’ demişti.
Bunun yanında, yapılan çalışmaların sonucunda; iyi bir baba modelinin, çocuğun yeterli özgüvene sahip olmasını sağladığı, sosyal-fiziksel gelişimini desteklemesinin dışında, akademik başarılarını da etkilediği ortaya çıkmış. Amerikalı psikolog Michael Lowis’in tezine göre, anne ile baba arasındaki fark sosyal değil, kültürel. Babaların çocuklarıyla ilgilenmemesi, toplumun onlara bu görevi vermesinden kaynaklanıyor. Araştırmalar babanın, çocuğun zihinsel gelişimine büyük yardımlarda bulunduğunu gösteriyor. Babanın etkisi sanıldığından da erken, bebek yaklaşık 6 aylıkken kendini hissettiriyormuş.
 
Özetlersem;
Baba, çocuğun kişiliğini etkiliyor! Baba ile ilişkisi sağlıklı olan çocuğun kendisiyle barışık, akademik olarak başarılı, uyumlu ve liderlik vasıflarını ön plana çıktığı gözlemlenmiş.
Baba, çocuğun zeka gelişimini etkiliyor! Çocuğuyla en az annesi kadar ilgilenen, ona kitap okuyan, ona yemek yediren, onun altını değiştiren, onunla konuşan bir babanın zeka gelişiminde olumlu etkisi gözlemleniyor.
Baba, çocuğun cinsel gelişimini doğrudan etkiliyor! Sadece erkek çocuk için değil  bu etki. Kız çocuklar için de baba figürü önemli. Erkek çocuk için daha hassas olduğu ortada. Çünkü çocuk cinsel kimliğini taklit ederek, gözlemleyerek ve özdeşleşerek buluyormuş. Erkek çocuk, babasına bakarak neye benzeyeceğini görüyormuş. Kız çocuk ise, baba modeli sayesinde karşı cinsi tanıyormuş. İlgili, sevgi dolu bir baba, kız çocuğunun ileriki yaşlarda karşı cinsle sağlıklı ilişkiler kurmasını sağlıyor.
Baba, disiplin konusunda annenin destekçisi olmalı! Babalar eskisi gibi katı-korkulan bir rol model olmadığı gibi bugün anneden daha yumuşak, daha sakin kişilikler olmuşlar. Bunu çocuk doktorumuz da bize söylemişti. ‘Artık evde otorite ve disiplini anne sağlıyor. Baba ile çocuk arkadaşlar. Anne ikisini de idare ediyor ve çoğu zaman baba ile anlaşmazlıklar yaşanıyor’ demişti. Çok da doğru söylemişti. Bizim evi anlatıyordu çünkü   Disiplin konusunda önemli olan, anne ile babanın aynı davranışı göstermeleri. Elbette, pozitif disiplinden bahsediliyor. Bağırmak, cezalandırmak, şiddete başvurmak söz konusu bile olamaz.
Oedipus Kompleksi denilen…
Freud’a göre, çocuk cinsel gelişiminin başladığı dönemde anne-baba rollerine bakarak kendine yer bulmaya çalışıyor.  Kız çocuk babayı kıskanarak anneyle rekabete giriyor. Erkek çocuk da anneyi kıskanarak babasının karşısında duruyor. Erkek çocuk ile baba arasında farkında olmadan ortaya çıkan bu meydan okuma uzun yıllar devam edermiş. Oedipus kompleksi erkek çocuğun babasını annesinden kıskanması ve bilinçaltından babasının ölmesini istemesi olarak tanımlanıyor. İsmini Yunan mitolojisinden alan kavram, hikâyede babasını öldürüp annesiyle evlenen Oedipus’a gönderme yapıyor. Elektra kompleksi ise kız çocuğun babasına duyduğu aşk dolayısıyla annesine olan kıskançlığını ifade ediyor. Bu aşk dolayısıyla cezalandırılacağını düşünen kız çocuk kaygı duymaya başlıyor. Hatırlatmak gerekiyor: Elektra kompleksi kavramını Freud’un öğrencisi olan Jung’un geliştirmiş, Freud yalnızca Oedipus kompleksini açıklamış. Kız ve erkek çocuk arasında ayrım yapılmaya bu zamanda başlanıyormuş. Erkekler arası bu çatışma yüzünden çocuğun çok fazla etkilenmemesi ve yetişkin dönemlerine taşınmaması açısından en büyük görev babaya düşüyormuş. Sağlıklı, ilgili, sevgi dolu bir yaklaşımla erkek çocuk için baba kendi cinsinin ikonu oluyormuş. Çocuk bu dönemde devamlı babayla vakit geçirmek istemesi de babasının kahraman olmasından kaynaklanıyormuş. Sağlıklı ilişkiler kuran çocuklar kendi hemcinsi ebeveynini kıskanmayı bırakıp onları örnek alan kız çocuk,  babası gibi bir erkeği; erkek çocuk da annesi gibi bir kadını eş olarak etkileyebileceğini kavrıyormuş.
Evet, çocuğa hayatı biz anneler veriyoruz. Oğluma hamile kaldığımı öğrendiğim andan beri her an, her saniye onu düşünüyorum. Bir çocuğun annesiyle büyümesi gerektiğine karar verip, iş hayatına sırtımı dönüp oğlumu seçiyorum. ‘Bensiz yaşayamaz! Onu benim kadar kim sevebilir?İhtiyaçlarını kim karşılayabilir?’ diye düşünüyordum. Artık biliyorum ki onun hayatında benden daha önemli biri var: BABA.
 
Öyle kuvvetli bir bağ, öyle büyük bir sevgi var ki aralarında gözlerim doluyor çoğu zaman. Tamam diyorum biz, hepimiz emin ellerdeyiz. Güvendeyiz.
 
İrem Erdilek




2014-11-24
Ağlatmayın artık bebekleri!
Doğumda bebek ağlamak zorunda değil
 
Size hep doğumda bebek ağlamasının çok iyi bir şey olduğu anlatıldı.
“Ağlasın, ciğerleri açılsın.”
Aslında bebek doğduğu anda ilk refleks ağlamasını yapar. Bu sevindirici bir haberdir. Bebeğin sağlıklı olduğunu gösterir. Ama sonraki ağlamalar tamamen nefes açlığı ve anneden ayrılıştır.
 
Çünkü:
 
Bu bebek ağlamasında kim ağlasın. Oysa farklı bir doğum ve farklı bir karşılama mümkün. Nasıl mı?
 
İşte o zaman bu bebeklerin ağlamadığını, sadece düzenli nefesler aldığını göreceksiniz. Çünkü ağlamaya ihtiyaçları yoktur ve annenin güvenli ve tanıdık kollarının arasındadır. Yapılan çalışmalar anne göğsüne bırakılan bebeklerin 9 aşamada 20-50 dakika içinde kendiliğinden tırmanarak memeyi bulduğunu ve emmeye başladığını gösteriyor. İŞTE BAĞLANMA DEDİĞİMİZİN ASLI BUDUR.
İlk bakımlar mı dediniz? Hepsi anne kucağında yapılabilir. Gerekli aşı ve ilaçların uygulanması da zaten acil değildir. 2 saat sonra da yapılabilir.
Kordonun erkenden kesilmemesi sayesinde bebekler basınç farkından dolayı içerde bıraktığı kanı geri alır. Bu yüzden bu bebeklerde anemi daha az görülür. Ayrıca bu bebekler daha kolay ısınır, kan şekerleri daha kolay regüle olur. Doğum terapistlerinin bulguları ile bu bebekler hayata daha güvenle başlarlar ve sağlıklı bağlanma olur.
Yapılan tüm çalışmalar ve Sağlık Bakanlığı eğitimleri bu anlattıklarımı doğrulamaktadır. Tüm bu anlatılanlar gerekli durumlarda uygulanabilecek sezaryen ameliyatında da yapılabilir.
Doğumda Ten tene Temas ilk insanlık hakkıdır. Doğumlara ve ilk insanlık hakkına sahip çıkmak annelerin doğumdaki ilk hedefi olmalıdır. Doğumdaki haklarınızı öğrenmek için mutlaka uluslararası standartlarda doğuma hazırlık eğitimi alın.
 
Op.Dr.Hakan Çoker
Keşkesiz Doğum Eğitmeni
Op. Dr. Hakan Çoker




2014-07-29
Doğum bir ekip işidir.
Doğum cesaretinizi sınadığınız ve tek başınıza mücadele ettiğiniz bir arena değildir. Doğumda başarı ya da başarısızlık olmaz. Bu yüzden doğum bir ekip işidir.
Doğumda alacağınız coşku ve tatmin duygusunun temelinde daha çok, doğum anına kadar geçen sürede yaptığınız hazırlıklar yatar. Bu hazırlıklar fiziksel olduğu kadar, içsel ve zihinsel de olmalıdır. Yani doğum anı geldiğinde kendinizi doğumun o muhteşem dansına bırakabilecek gevşekliğe, doğumun size sunduğu her türlü seçeneği onur ve heyecanla karşılayacak bilgeliğe ulaşmanızdır.
Ama bir o kadar önemli olan da doğumda destektir. Çünkü desteksiz doğum olmaz, hele ülkemizde hiç olamaz. Bu yüzden doğum anında kimlerin yanınızda olmasını istediğinizi iyi seçiniz. Bu kişiler eşiniz, anneniz, ablanız veya bir arkadaşınız olabilir. Ama kim olursa olsun doğumda yanınızda olma onurunu taşımaları için bazı ortak özellikleri olmalıdır;
1.       Doğuma inanmalıdır. Doğumdan korkmamalıdır.
2.       Sizi yargılamamalı ve yorumlamamalıdır.
3.       Ne olursa olsun hep pozitif destek verme gücüne sahip olmalıdır.
Böyle bakıldığında doğumda en çok eş ve annelerin olduğunu ancak bu kişilerin doğum destekçiliği için o kadar da uygun olmadıklarını görüyoruz. Eşlerin eğitimi yeterli olmayıp genelde doğumda panik olarak kurtarıcı rolüne soyunurlar ve bu nedenle sezaryen sebeplerinin başında gelirler. Eşlerin yargılama konusuna hiç girmeyelim zaten. Anneler ise kendi doğum tecrübelerin doğum odasına taşıdıkları gibi, herhangi bir terslikte kolayca kızlarını koruma güdüsüne sarılıyorlar.
Burada öneri isterseniz iki çözümünüz var. Bunlardan ilki doğumda yanınıza alacağınız kişi ile aynı doğuma hazırlık eğitimine katılarak ortak bir dilinizin oluşmasını sağlamak. Gerçekten de kurslarımıza gelen eşler mükemmel doğum destekçileri oluyorlar ve doğumun kahramanı olarak ilk teşekkürü alıyorlar.
Diğer çözüm ise profesyonel doğum destekçisi yani doula ile çalışmanız. Doulalık eğitimini tamamlamış kişilerin sayısı gittikçe artıyor. Bunlar bazen bir ebe, bazen bir doğum psikoloğu bazen de diğer mesleklerden doulalar olabiliyorlar. Yukarıda saydığımız özelliklerin yanında öğrendikleri ilaç dışı rahatlatıcı tekniklerle doğumunuzun daha kolay geçmesini sağlıyorlar. Bu kişilerle çalıştığınızda doğumda müdahale ve sezaryen oranlarınız en az %50 düşüyor.
Desteksiz doğum olmaz ve ne güzel ki artık ülkemizde de bu desteği alabileceğiniz kişilerin sayısı hızla artıyor. Bu kişileri araştırmak ve onlara ulaşmak görevi de sizlere düşüyor.
Dr.Hakan Çoker
www.dogumakademisi.com
Op. Dr. Hakan Çoker




2014-07-11
Doğuma Hazırlık gerçekten gerekli mi?

Op. Dr. Hakan Çoker




2014-05-04
Keşkesiz Doğum Nedir?

Op. Dr. Hakan Çoker




2014-04-30
Doğumda Ağrı Kavramı? Yoksa Dalgalar mı desek?
Doğumda ağrı birçok annenin korkulu rüyasıdır. Bu korkudan dolayı anne adayları, ya anestezi altında doğumu tercih ederler ya da bir doğum şekli olarak sunulan planlı sezaryeni. Ağrı doğum yolunda toplumsal bir sorundur.
Doğumda ağrı olur mu? Ağrı hissetmeden doğum yaptığını söyleyen bazı kadınları saymazsak evet, doğumda ağrı olur ancak bu farklı bir ağrıdır. Bu ağrı vücudumuzda bir hasar meydana geldiğinde hissettiğimiz ağrıdan çok farklıdır. Bu ağrı aslında acı vermeyen bir ağrıdır. Doğumdaki ağrının temel kaynağı, rahim kaslarının itmesi sonucu bebeğin başının rahim ağzında ve çevre dokularda bir baskı yaratmasıdır. Ancak farklı kültürler, inanışlar ve annenin korkularına bağlı olarak bu his artabilir veya azalabilir. Bu değişik hisleri, ciddi bir ağrı kaynağı veya sadece baskı olarak algılamak size kalmıştır.
Ben eğitimlerimde “ağrı” yerine “dalga” kelimesini tercih ediyorum. Ağrı ve sancılar aniden gelebildiği gibi geldikten sonra da sürekli oradadır. Oysa doğum dalgaları aniden gelmez. Tıpkı bir dalga gibidir. En tepe noktaya yaklaşık 30 saniyede ulaşır ve yine yavaş yavaş geri döner. Yani dalganın başlamasıyla birlikte bebeğiniz size hazırlanma süresi verir. Zorlansanız bile bu dalganın en tepe noktası olan 10-20 saniyelik kısmıdır. Zorlandığınız bu kısmı da uygun nefes ve odaklanma çalışmaları ile aşmanız çok kolay olacaktır.
Bu dalgaları ağrıdan farklı kılan bir diğer özellik aralıklı olmasıdır. Yani bir dakikalık kasılma süresinin sonunda yaklaşık iki dakikalık dinlenme süreniz olacaktır. Bebeğiniz bir yandan dinlenirken, diğer yandan da enerji toplamanız için size süre verir. Bu sürenin sonunda bir dakikalık yeni bir çalışma zamanı sizi bekliyor olacaktır. Bebeğiniz ve rahminiz uyum içinde çalışırken siz kendinizi gevşek bırakarak onlara yardım edebilir, bu sayede dalgalarla uyum içinde çalışabilirsiniz.
Bebeğiniz size kavuşabilmek için rahim kasılmalarını kullanır. Her bir kasılma bebeğinizi size bir adım daha yaklaştıracaktır. Her bir kasılmanın kutsal bir amacı vardır; bu amaç, rahim ağzının açılmasını sağlayarak bebeğe geçiş sağlamaktır. Bu kasılmalar sonrasında bebeğiniz doğacak ve sevgi dolu kucağınıza kavuşacaktır. İşte bu anda aniden bütün ağrılar bitecek. Doğal bir doğum sırasında salgılanan oksitosin hormonu sayesinde hissettiğiniz tüm rahatsızlıklar da unutulacaktır.
Ağrılar hastalıkta oluşur. Doğum, bir hastalık değil fizyolojik doğal bir eylemdir. Eğer bu doğum eylemi doğası gereği çok ağrılı olsaydı bütün memelilerin sancılar içinde kıvranırken doğum yapmaları kaçınılmazdı. Oysa doğumda aynı ortak sinir sisteminin çalıştığı memelilerin doğumlarına baktığımızda hepsinin sessizlik içinde doğumlarını tamamladıklarını görmek şaşırtıcı değil mi?
Aslında ideal olanı mutlaka doğuma hazırlık kurslarından birine katılmanız. Çevrenizde bu kursların ne kadar az yapıldığını ve bazılarınızın bu kurslara ulaşamadığını biliyorum. Ulaşabilenlerin yapması gereken bu kurslarda ilaç dışı ağrı kesici tekniklerin öğretilip öğretilmediğini sorgulamak. Ulaşamayanlar merak etmeyin, sizin için de birkaç küçük önerim olacak… 
Sadece nefes ve odaklanma ile dalgalarla nasıl kolayca dans edebildiğinizi gördüğünüzde,  şaşıracaksınız. Hele bir de yapabildiğinizi ve başardığınızı gördüğünüzde, içinizdeki doğum yapma gücünü hissederek kendinize ve bebeğinize inanacaksınız. İşte ondan sonra daha dik olarak, inançla ve sevgiyle bebeğinize kavuşacaksınız.
Yeter ki algılarınızı şimdiden değiştirin, doğumun gücüne, size ve bebeğinize kattıklarına inanın…
Op. Dr. Hakan Çoker




2014-04-29
İsteğe bağlı sezaryen bir hak mıdır?
Nasıl doğum yapmak istiyorum? Hamile kalan her annenin sorularından belki de en önemlisidir. Bir doğum şekli belirlemesi için baskı altındadır. Sunulan 3 doğum şekli arasında sıkışıp kalmıştır;
·         Normal ve mümkün olduğunca müdahalesiz doğumun büyüsü ve coşkusu
·         Epidural anestezi altında ağrısız olarak sunulan medikalize bir doğum
·         Planlı bir ameliyatla bebeğin aldırılması (sezaryen ameliyatı)
Zaten normal doğumla ilgi haddinden fazla korkusu olan toplumumuzda son sezaryen tartışmalarından sonra yeni korku daha oluştu; Beni doğum için zorlarlar mı? Elbette bu korku şimdilik sadece devlet hastanelerinde doğum yapacakların korkusu olarak duruyor ama belli ki yakın gelecekte her anneyi etkileyebilecek bir konu.
İsteğe bağlı sezaryen kadınların kendi bedenleri konusunda karar verebilecekleri bir hak mıdır? Bu çok önemli etik soru son 5-10 yıldır uygar ülkelerin tartışma konusu oldu. İtiraf edeyim ki bir sonuca varmak kolay değil ancak birçok ülke en azından resmi sağlık kurumlarında zorunlu olmadıkça planlı sezaryen ameliyatlarına onay vermiyorlar. Doğrusunu isterseniz ufak bir azınlık dışında halk da bunu istemiyor. Çünkü yapılan tüm çalışmalar gösteriyor ki planlı sezaryen ameliyatı, sorunsuz bir normal doğum ile karşılaştırıldığında, anne ve bebek sağlığını daha fazla tehdit eden bir uygulama. Aksi ispatlansaydı inanın hepimiz her annenin bebeğini planlı sezaryen ameliyatı ile alır ve yanına koyardık. Ama böyle yapmaya başladığımız anda vereceğimiz zararların, normal doğumda abartılan ve kaçındığımız risklerden çok daha fazla olduğunu biliyoruz.
Ülkemizde de Sağlık Bakanlığı devlet hastanelerinde tıbbi bir neden olmadıkça planlı sezaryen ameliyatlarının yapılmasını istemiyor. Aşırı doğum korkusu olan annelerin gerekli zihinsel, psikolojik ve bedensel destek almaları yönünde teşvik etmek istiyor (psikolojik destek, doğuma hazırlık kursları, birebir ebe desteği) ancak bu desteklerin alt yapısını henüz sağlayamadığını da biliyor. Bu konuda gerekli düzenlemeler ve eğitimler için çalışırken, aşırı doğum korkusu olan annelere raporla belgelenmek kaydı ile isteğe bağlı sezaryen hakkını tanıyor. Buna rağmen doktorlar üzerindeki sezaryen ameliyatlarını düşürmeleri konusundaki baskılar,  doktorların annelerin normal doğum yapmaları konusunda biraz daha ısrarlı davranmalarına neden oluyor. Bu durumun yarattığı olumlu veya olumsuz sonuçların değerlendirilmesi için biraz daha zamana ihtiyacımız var. Ancak şimdiden ailelerde “doğum için zorlanılmak” gibi hiç istemediğimiz ve normal doğumun pozitif algılanması yönünde engel olabilecek yeni bir korku yarattığını itiraf edemeden geçemeyeceğim.
Özel hastanelere baktığımızda ise sezaryen oranlarının istenen azalmayı sağlamadığını görüyoruz. Doğum korkusu olan ailelerin özel hastanelere doğru kayması bunun sebeplerinden biri olarak gösterilebilir. Yani hala özel hastanelerimizde her isteyen anne, planlı bir sezaryen ameliyatı ile bebeğini aldırabiliyor.
İlk başta sorduğumuz soruya geri dönersek tıbbi herhangi bir engel yoksa doğum şekline karar vermek gerçekten kimin hakkıdır? Bu bir hak mıdır? Birçok yan etkisine rağmen planlı sezaryen ameliyatlarına izin vermek gerekli midir?
Eminim herkes için cevapları zor sorular. Ama ben bu sefer bu karışık soruya bir de başka bir açıdan bakmanızı istiyorum. Evet, beden annenin bedeni ama bir de içerde ona emanet edilmiş bebeğimiz var. BEBEĞE AYNI SORU SORULDU MU? NASIL DOĞMAK İSTİYORSUN BEBEK? SENİN İÇİN SAĞLIKLI OLAN VE İHTİYACI OLAN DOĞUM ŞEKLİ NEDİR?
Bakın bu sorunun cevabı için çok düşünmeye gerek yok. Yapılan tüm çalışmalar eğer tıbbi bir engel yoksa kendiliğinden başlayan doğumun bebeğin sağlığını ve geleceğini olumlu etkilediğini söylüyorlar. Belirlenen bir zaman diliminde ameliyata karar vermek, yani bebekler daha hazır olmadan onları o sıcak ve güvenli yuvadan çıkarmak onlara zarar veriyor. Bundan daha 3 yıl öncesine kadar bebekleri 38 haftalıkken yeterince gelişti diye alırdı doktorlar. Bugün hepimiz itiraf ediyoruz ki yanlış yapmışız. Şimdi planlı sezaryen sınırı 39 haftaya çekildi. Ama ben diyorum ki yine yanlış yapıyoruz. Tıbbi bir engel yoksa bırakalım bebek hazır olduğunu bize bildirsin yani kendi doğumunu başlatsın, sonrası doğum şekli ne olursa olsun bebek, için çok daha sağlıklı olacaktır.
Hemen tepki vermeyin anneler, sizi sezaryen ameliyatından vazgeçirmeye çalışmıyorum. Yazının devamında rahatlayacaksınız. Aslında sizleri yani doğum korkusu olan anneleri duyar gibiyim. İçlerinden diyorlar ki; “ Ben ağrı çekmek istemiyorum.” Belli ki kimse size doğumun nasıl başladığını anlatmadı bile. Bebekler doğumu öyle birdenbire başlatmazlar. İsterler ki anneleri biraz hazırlık yapsın. İsterler ki annelerinin doğum için güvenli bir yer bulacak zamanları olsun. Yani doğumun başlangıcında korktuğunuz ağrılar olmaz. Hatta doğumun en güzel evresidir. Yüzünüze tuhaf bir gülümseme yansır, ruhunuzda tatlı bir heyecan olur. Bugün bebeğinize kavuşma günüdür. Bugün doğum günüdür. Doğumlar hep böyle tatlı bir heyecanla başlar ve bizim dalgalar dediğimiz kasılmalar sizi başta hiç yormaz. Yani bebeğinize saygı gösterirseniz ve kendi doğumunu başlatmasına izin verirseniz  “KEŞKESİZ DOĞUM FELSEFESİ” olarak tanımladığımız bir doğum modeline doğru gidersiniz. Doğumun başlamasına izin vermek bebeğinize verebileceğiniz en güzel hediyedir. Anne- bebek bağlanması çok daha güçlü başlar, emzirme problemleri çok daha az görülür, doğum sonrası bebeği ve yeni yaşam biçimini kabullenme kolaylaşır, doğum sonu depresyonlar çok az görülür. Tek yapmanız gereken doğumun başlamasına izin vermektir ve bu durum size korktuğunuz zihinsel ve bedensel hiçbir zararı getirmez.
Sonrası? Sonrası da önemlidir elbette ancak aşırı korkuları olan bir annelerin bu kararı bile bebeklerine sunacağı büyük bir saygıdır. Korkularınıza rağmen bu kararı almak sizin için bir başarıdır. Sonra dilerseniz yine sezaryen ameliyatına karar verebilirsiniz. Bu hak sizden alınmamıştır. Buna doğum başladıktan sonra yapılan ve acil olmayan sezaryen ameliyatı denir. Doğumu en çok taklit eden ve hem size hem de bebeğe en az zararlı sezaryen ameliyatıdır. Hele bir de Anne ve Bebek Dostu Sezaryen Felsefelerini öğrenir ve bunu doktorunuzdan talep ederseniz annelik yolunda büyük bir adım daha atmış olursunuz. Bebeğinizi ameliyat masasında bile yanınızdan ayırmazsınız.
Ben nasıl bir doğum istiyorum? Ama daha da öncesi BEBEĞİM NASIL BİR DOĞUM İSTİYOR?
Bu sorulara cevap bulmadan korkularınızın doğum şeklinizi yönlendirmesine izin vermeyeceğinizi umuyorum. Korkularınızdan özgürleşip, doğuma özgür anneler olarak gireceğiniz günleri hayal ediyorum. Bunu yaptığınız gün doğum şekliniz de önemini yitirecektir. Doğum şekliniz ne olursa olsun sizi “Keşke’siz bir Doğum” bekleyecektir.
Hepinize sağlıklı ve coşkulu doğum hikayeleri diliyorum.
Op.Dr.Hakan Çoker
hakancoker@dogumakademisi.com
Op. Dr. Hakan Çoker




2014-04-28
Abartılmış Risklerle Kaygıya Sürüklenen Anneler

Op. Dr. Hakan Çoker




2014-04-28
Doğumda Mahremiyet

Op. Dr. Hakan Çoker




2014-04-27
Yavaşla anne! Duy beni!

Op. Dr. Hakan Çoker




2014-04-27
İlk Merhaba
Merhaba,
Bundan böyle Keşkesiz Doğum yolunda yazılarımla sizlerleyim.
Keşkesiz Doğum nedir?
Keşkesiz Doğum, tıbbi bir engel olmadığı sürece kendiliğinden başlayan, doğal hormonların optimum koşullarda aktif olarak salgılandığı, mümkün olduğunca müdahale edilmeden yapılan, bebeklerin doğar doğmaz anne kucağı ile buluştuğu ve doğum şekli ne olursa olsun doğuma şahit olan herkesin doğumdan «KEŞKESİZ» çıktığı doğumlardır.
Her annenin içinde doğal bir doğum yapma gücü vardır. Beden, rahim ve bebek nasıl doğum yapacaklarını bilirler. Bizlere düşen görev binlerce yıldan bu yana mükemmel bir uyumla gelmiş bu gücü desteklemektir.
Bu köşede ben de sizlere içinizdeki bu gücü nasıl keşkedeceğiniz konusunda destek olurken, diğer yandan da doğum hakkında yanlış bildiğiniz ve sizde korku yaratan gerçekleri yazacağım. Bunu yaparken bazen tecrübelerimi, bazen kanıta dayalı tıp uygulamalarını, bazen de ailelrin doğum tecrübelerini paylaşacağım.
Hepinize sağlıklı ve keşkesiz doğum yolculukları dilerim.
Hakan Çoker
hakancoker@dogumakademisi.com
Op. Dr. Hakan Çoker
